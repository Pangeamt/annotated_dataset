71      Propisi Unije, kako to proizlazi iz uredaba br. 883/2004 i 987/2009, ničim ne sprečavaju da to bude tako i u slučaju potvrda A1.
72      Konkretno, točno je da je članak 15. stavak 1.
Uredbe br. 987/2009, u verziji primjenjivoj na početak spornog razdoblja, određivao da, „ako osoba obavlja djelatnost u državi članici koja nije nadležna prema odredbama glave II.
[Uredbe br. 883/2004], poslodavac ili dotična osoba koja ne obavlja djelatnost kao zaposlena osoba o tome obavještava nadležnu ustanovu države članice čije se zakonodavstvo primjenjuje, kad god je to moguće unaprijed”, i da „[t]a ustanova bez odlaganja čini dostupnima dotičnoj osobi informacije o zakonodavstvu koje se [na nju] primjenjuje […], kao i ustanovi koju je imenovalo nadležno tijelo države članice u kojoj se djelatnost obavlja”.
73      Stoga treba provjeriti može li se potvrda A1 primjenjivati s retroaktivnim učinkom čak i ako na datum njezina izdavanja već postoji odluka nadležne ustanove države članice u kojoj se djelatnost obavlja prema kojoj se na dotičnog radnika primjenjuje njezino zakonodavstvo.
74      U tom pogledu valja podsjetiti na to da – kao što to proizlazi iz odgovora na prvo pitanje, kako je iznesen u točkama 36. do 47. ove presude – potvrda A1 koju je izdala nadležna ustanova države članice na temelju članka 12. stavka 1.
Uredbe br. 883/2004 obvezuje, baš kao i prethodno izdavana potvrda E 101, ne samo ustanove socijalne sigurnosti države članice u kojoj se djelatnost obavlja nego i njezine sudove, sve dok se ne ukine ili proglasi nevažećom.
75      Prema tome, u tim specifičnim okolnostima ne može se smatrati da odluka poput one u glavnom postupku, kojom nadležna ustanova države članice u kojoj se djelatnost obavlja odlučuje da je dotični radnik obuhvaćen obveznim osiguranjem na temelju njezina zakonodavstva, čini dokument kojim se „potvrđuje” položaj dotične osobe u smislu članka 5. stavka 1.
Uredbe br. 987/2009.
76      Naposljetku, valja dodati da, kao što je to istaknuo nezavisni odvjetnik u točki 66. svojeg mišljenja, pitanje jesu li tijela o kojima je riječ u glavnom postupku neizostavno morala pribjeći privremenoj primjeni zakonodavstva na temelju članka 6.
Uredbe br. 987/2009, u skladu s u njemu predviđenim redom prvenstva u primjeni zakonodavstva, ne utječe na obvezujući učinak potvrda A1 o kojima je riječ.
Konkretno, na temelju spomenutog članka 6. stavka 1., pravila o privremenoj primjeni koja su ondje navedena primjenjuju se „ako [ta uredba] ne predviđa drukčije”.
77      S obzirom na prethodna razmatranja, na drugi dio drugog prethodnog pitanja valja odgovoriti tako da članak 5. stavak 1.
Uredbe br. 987/2009 u vezi s njezinim člankom 19. stavkom 2. treba tumačiti na način da potvrda A1 koju je izdala nadležna ustanova države članice na temelju članka 12. stavka 1.
Uredbe br. 883/2004 obvezuje ustanove socijalne sigurnosti države članice u kojoj se djelatnost obavlja i njezine sudove, ako je primjenjivo i s retroaktivnim učinkom, čak i ako je ta potvrda izdana tek nakon što je spomenuta država članica utvrdila da je dotični radnik obuhvaćen obveznim osiguranjem na temelju njezina zakonodavstva.
Treće pitanje
78      Svojim trećim pitanjem sud koji je uputio zahtjev u biti pita treba li članak 12. stavak 1.
Uredbe br. 883/2004 tumačiti na način da, u slučaju u kojem je poslodavac uputio radnika u drugu državu članicu radi obavljanja određenog posla i u kojem je drugi poslodavac tog radnika zamijenio drugim upućenim radnikom, potonjeg valja smatrati osobom „poslanom da zamijeni drugu osobu” u smislu te odredbe, tako da se ne može poslužiti posebnim pravilom sadržanim u spomenutoj odredbi kako bi se na njega i dalje primjenjivalo zakonodavstvo države članice u kojoj njegov poslodavac uobičajeno obavlja svoje djelatnosti.
Navedeni sud također dvoji je li u tom smislu važna činjenica da poslodavci dotičnih dvaju radnika imaju sjedište u istoj državi članici ili održavaju moguće osobne ili organizacijske veze.
–       Dopuštenost
79      Belgijska vlada tvrdi da je treće pitanje hipotetsko u dijelu u kojem se nastoji razjasniti je li prilikom davanja odgovora važno to što drugi poslodavac ima sjedište u državi članici različitoj od države članice sjedišta prvog poslodavca, iako oba poslodavca o kojima je riječ u glavnom postupku imaju sjedište u istoj državi članici.
80      U tom pogledu dovoljno je utvrditi da treće pitanje nije hipotetsko kako je to izneseno u prethodnoj točki jer se u samom tekstu jednog njegova dijela navodi činjenica da se sjedišta poslodavaca o kojima je riječ nalaze u istoj državi članici, što je slučaj koji odgovara činjenicama u glavnom postupku, u kojem se, prema navodima iz odluke kojom se upućuje prethodno pitanje, sjedišta Martin‑Meata i Martimpexa nalaze u Mađarskoj.
–       Meritum
81      Prije svega valja napomenuti da je treće pitanje postavljeno za slučaj da Sud na drugo pitanje odgovori tako da se obvezujući učinak potvrde A1, kako proizlazi iz odgovora na prvo pitanje, može ograničiti u nekom od slučajeva navedenih u drugom pitanju.
82      Prema ustaljenoj sudskoj praksi, postupak utvrđen člankom 267.
UFEU‑a instrument je suradnje između Suda i nacionalnih sudova zahvaljujući kojem Sud nacionalnim sudovima daje elemente za tumačenje prava Unije koji su im potrebni za rješavanje spora koji se pred njima vodi i koji omogućuje Sudu da nacionalnom sudu pruži korisno tumačenje prava Unije (vidjeti u tom smislu rješenje od 7. rujna 2017., Alandžak i dr., C‑187/17, neobjavljeno, EU:C:2017:662, t. 9. i 10.).
83      Kao što to u biti tvrde austrijska i njemačka vlada te Komisija, treće pitanje tiče se samog predmeta glavnog postupka, s obzirom na to da se odnosi na doseg uvjeta predviđenog u članku 12. stavku 1.
Uredbe br. 883/2004, prema kojem upućena osoba, kako bi se na nju i dalje primjenjivalo zakonodavstvo države članice u kojoj poslodavac uobičajeno obavlja svoje djelatnosti, ne smije biti „poslana s ciljem da zamijeni drugu osobu” (u daljnjem tekstu: uvjet o nezamjenjivanju).
Naime, spomenutim pitanjem sud koji je uputio zahtjev nastoji razjasniti kojem od tumačenja dviju država članica koje su svoj spor iznijele Administrativnoj komisiji treba dati prednost, s obzirom na to da su njihova suprotstavljena tumačenja o dosegu uvjeta o nezamjenjivanju, kao što to proizlazi iz spisa podnesenog Sudu, dovela do spora koji postoji među strankama u glavnom postupku u pogledu zakonodavstva koje se primjenjuje na radnike o kojima je riječ.
84      Nadalje, austrijska vlada tvrdi da se ne može isključiti da nadležna mađarska ustanova za neke od mnogobrojnih radnika o kojima je riječ nije izdala nijedan obrazac E 101 ili A1 i da je, slijedom toga, tumačenje uvjeta o nezamjenjivanju neposredno važno za donošenje odluke u glavnom postupku kada je riječ o tim radnicima.
85      U tim okolnostima valja odgovoriti na treće pitanje, iako je, kako to proizlazi iz odgovora na prvo i drugo pitanje, sud koji je uputio zahtjev vezan potvrdama A1 o kojima je riječ u glavnom postupku sve dok ih nadležna mađarska ustanova ne ukine ili ih mađarski sudovi ne proglase nevažećima.
86      U glavnom postupku radnici Martin‑Meata upućivani su u Austriju u razdoblju od 2007. do 2012., kako bi obavljali poslove rezanja mesa u Alpenrindovim prostorijama.
Od 1. veljače 2012. do 31. siječnja 2014., što, dakle, uključuje i sporno razdoblje, u Austriju su radi obavljanja istih poslova upućivani Martimpexovi radnici.
Od 1. veljače 2014.
Martin‑Meatovi radnici ponovno obavljaju spomenute poslove u navedenim prostorijama.
87      Stoga valja ispitati je li u slučaju poput onoga iz glavnog postupka tijekom spornog razdoblja poštovan uvjet o nezamjenjivanju i je li i u kojoj mjeri u tom pogledu važno mjesto na kojem se nalazi sjedište dotičnih poslodavaca ili postoje li među njima moguće osobne ili organizacijske veze.
88      U skladu s ustaljenom sudskom praksom Suda, prilikom tumačenja neke odredbe prava Unije valja uzeti u obzir ne samo njezin tekst nego i kontekst te ciljeve propisa kojeg je dio (presuda od 21. rujna 2017., Komisija/Njemačka, C‑616/15, EU:C:2017:721, t. 43. i navedena sudska praksa).
89      Kada je, kao prvo, riječ o tekstu članka 12. stavka 1.
90      Na taj način iz teksta članka 12. stavka 1.
Uredbe br. 883/2004, a osobito iz izraza „pod uvjetom da”, proizlazi da sama činjenica da upućeni radnik zamjenjuje drugu osobu onemogućava to da se na zamjenskog radnika i dalje primjenjuje zakonodavstvo države članice u kojoj njegov poslodavac uobičajeno obavlja svoje djelatnosti i da se uvjet o nezamjenjivanju kumulativno primjenjuje s drugim uvjetom predviđenim u toj odredbi, onim koji se odnosi na najdulje trajanje dotičnog posla.
91      Osim toga, činjenica da se u tekstu spomenute odredbe izričito ne upućuje na sjedište poslodavaca odnosno na njihove moguće osobne ili organizacijske veze trebala bi značiti da te okolnosti nisu važne prilikom tumačenja te odredbe.
92      Kada je, kao drugo, riječ o kontekstu članka 12. stavka 1.
Uredbe br. 883/2004, valja napomenuti da, u skladu sa samim naslovom tog članka, u njemu predviđena pravila – uključujući, dakle, i ono sadržano u stavku 1.
– čine „posebna pravila” o određivanju zakonskih propisa o socijalnoj sigurnosti primjenjivih na osobe obuhvaćene područjem primjene te uredbe.
93      Naime, kao što to proizlazi iz članka 11. stavka 3. točke (a) spomenute uredbe, u kojem su utvrđena „Opća pravila”, na osobe poput radnika u glavnom postupku, koje obavljaju djelatnost kao zaposlene ili samozaposlene osobe u državi članici, primjenjuje se zakonodavstvo države članice u kojoj se ta djelatnost obavlja.
94      Jednako tako, iz uvodnih izjava 17. i 18.
Uredbe br. 883/2004 proizlazi da je „opće pravilo” to da se na osobe koje obavljaju svoju djelatnost kao zaposlene ili samozaposlene osobe primjenjuje zakonodavstvo države članice na čijem se području ta djelatnost obavlja i da valja „odstupiti od tog općeg pravila” u posebnim situacijama koje opravdavaju druga mjerila za primjenu zakonodavstva.
95      Budući da članak 12. stavak 1.
Uredbe br. 883/2004 predstavlja odstupanje od općeg pravila prilikom određivanja zakonodavstva primjenjivog na osobe koje u državi članici obavljaju svoju djelatnost kao zaposlene ili samozaposlene osobe, valja ga usko tumačiti.
96      Kada je, naposljetku, riječ o ciljevima navedenima u članku 12. stavku 1.
Uredbe br. 883/2004 i, općenitije, o pravnom okviru kojeg je ta odredba dio, valja utvrditi da – iako se tom odredbom uspostavlja posebno pravilo za određivanje zakonodavstva primjenjivog u slučaju upućivanja radnika jer posebna situacija načelno dopušta primjenu drugog mjerila – zakonodavac Unije također je nastojao izbjeći da se tim posebnim pravilom posluže uzastopno upućeni radnici koji obavljaju iste poslove.
97      Nadalje, različito tumačenje članka 12. stavka 1.
Uredbe br. 883/2004 ovisno o tome gdje se nalazi sjedište poslodavaca odnosno o tome postoje li među njima osobne ili organizacijske veze moglo bi ugroziti cilj koji nastoji postići zakonodavac Unije, a to je da se radnika u načelu podvrgne zakonodavstvu države članice u kojoj zainteresirana osoba obavlja svoju djelatnost.
98      Konkretno, kao što to proizlazi iz uvodne izjave 17.
Uredbe br. 883/2004, kako bi se na najbolji mogući način zajamčilo jednako postupanje prema svim osobama zaposlenima na području države članice, ocijenjeno je primjerenim da se kao primjenjivo zakonodavstvo odredi zakonodavstvo one države članice u kojoj zainteresirana osoba obavlja svoju djelatnost kao zaposlena ili samozaposlena osoba.
Nadalje, iz uvodnih izjava 5. i 8. te uredbe proizlazi da u okviru usklađivanja nacionalnih sustava socijalne sigurnosti valja na najbolji mogući način osigurati jednakost postupanja prema osobama zaposlenima na području iste države članice.
99      Iz razmatranja iznesenih u točkama 89. do 98. ove presude proizlazi da opetovano upućivanje radnika radi popunjavanja istog radnog mjesta, čak i ako su poslodavci koji upućuju različiti, nije u skladu s tekstom i ciljevima članka 12. stavka 1.
Uredbe br. 883/2004 ni s kontekstom te odredbe, tako da se upućeni radnik ne može poslužiti u njoj sadržanim posebnim pravilom kada zamjenjuje drugog radnika.
100    S obzirom na sva prethodna razmatranja, na treće pitanje valja odgovoriti tako da članak 12. stavak 1.
Uredbe br. 883/2004 treba tumačiti na način da, u slučaju u kojem je poslodavac uputio radnika u drugu državu članicu radi obavljanja određenog posla i u kojem je drugi poslodavac tog radnika zamijenio drugim upućenim radnikom, potonjeg valja smatrati osobom „poslanom da zamijeni drugu osobu” u smislu te odredbe, tako da se ne može poslužiti posebnim pravilom sadržanim u spomenutoj odredbi kako bi se na njega i dalje primjenjivalo zakonodavstvo države članice u kojoj njegov poslodavac uobičajeno obavlja svoje djelatnosti.
U tom smislu nije važno to što poslodavci dotičnih dvaju radnika imaju sjedište u istoj državi članici ili održavaju moguće osobne ili organizacijske veze.
Troškovi
101    Budući da ovaj postupak ima značaj prethodnog pitanja za stranke glavnog postupka pred sudom koji je uputio zahtjev, na tom je sudu da odluči o troškovima postupka.
Troškovi podnošenja očitovanja Sudu, koji nisu troškovi spomenutih stranaka, ne nadoknađuju se.
Slijedom navedenog, Sud (prvo vijeće) odlučuje:
1.      Članak 5. stavak 1.
Uredbe (EZ) br. 987/2009 Europskog parlamenta i Vijeća od 16. rujna 2009. o utvrđivanju postupka provedbe Uredbe (EZ) br. 883/2004, kako je izmijenjena Uredbom Komisije (EU) br. 1244/2010 od 9. prosinca 2010., u vezi s člankom 19. stavkom 2.
Uredbe br. 987/2009, kako je izmijenjena Uredbom br. 1244/2010, treba tumačiti na način da potvrda A1 koju je izdala nadležna ustanova države članice na temelju članka 12. stavka 1.
Uredbe (EZ) br. 883/2004 Europskog parlamenta i Vijeća od 29. travnja 2004. o koordinaciji sustava socijalne sigurnosti, kako je izmijenjena Uredbom br. 1244/2010, obvezuje ne samo ustanove države članice u kojoj se djelatnost obavlja nego i sudove te države članice.
2.      Članak 5. stavak 1.
Uredbe br. 987/2009, kako je izmijenjena Uredbom br. 1244/2010, u vezi s njezinim člankom 19. stavkom 2. treba tumačiti na način da potvrda A1 koju je izdala nadležna ustanova države članice na temelju članka 12. stavka 1.
Uredbe br. 883/2004, kako je izmijenjena Uredbom br. 1244/2010, obvezuje ustanove socijalne sigurnosti države članice u kojoj se djelatnost obavlja i njezine sudove sve dok se ne ukine ili proglasi nevažećom u državi članici u kojoj je izdana, čak i ako se nadležna tijela te države članice i one u kojoj se djelatnost obavlja obrate Administrativnoj komisiji i ona zaključi da je potvrda pogrešno izdana i da se mora ukinuti.
Članak 5. stavak 1.
Uredbe br. 987/2009, kako je izmijenjena Uredbom br. 1244/2010, u vezi s njezinim člankom 19. stavkom 2. treba tumačiti na način da potvrda A1 koju je izdala nadležna ustanova države članice na temelju članka 12. stavka 1.
3.      Članak 12. stavak 1.
Uredbe br. 883/2004, kako je izmijenjena Uredbom br. 1244/2010, treba tumačiti na način da, u slučaju u kojem je poslodavac uputio radnika u drugu državu članicu radi obavljanja određenog posla i u kojem je drugi poslodavac tog radnika zamijenio drugim upućenim radnikom, potonjeg valja smatrati osobom „poslanom da zamijeni drugu osobu” u smislu te odredbe, tako da se ne može poslužiti posebnim pravilom sadržanim u spomenutoj odredbi kako bi se na njega i dalje primjenjivalo zakonodavstvo države članice u kojoj njegov poslodavac uobičajeno obavlja svoje djelatnosti.
U tom smislu nije važno to što poslodavci dotičnih dvaju radnika imaju sjedište u istoj državi članici ili održavaju moguće osobne ili organizacijske veze.
Potpisi
*      Jezik postupka: njemački
MIŠLJENJE NEZAVISNOG ODVJETNIKA
YVESA BOTA
od 6. rujna 2018.(1)
Predmet C‑386/17
Stefano Liberato
protiv
Luminite Luise Grigorescu
„Zahtjev za prethodnu odluku – Pravosudna suradnja u građanskim stvarima – Uredba (EZ) br. 44/2001– Članak 5. točka 2.
– Članak 27.
– Članak 35. stavak 3.
– Nadležnost, priznavanje i izvršenje sudskih odluka u stvarima koje se odnose na obvezu uzdržavanja – Uredba (EZ) br. 2201/2003 – Članci 19. i 24.
– Nadležnost, priznavanje i izvršenje sudskih odluka u bračnim sporovima i u stvarima povezanim s roditeljskom odgovornošću – Litispendencija – Povreda pravila o litispendenciji – Posljedice – Zabrana preispitivanja nadležnosti suda podrijetla”
1.        Zahtjev za prethodnu odluku odnosi se na tumačenje članaka 19. i 24.
Uredbe Vijeća (EZ) br. 2201/2003 od 27. studenoga 2003. o nadležnosti, priznavanju i izvršenju sudskih odluka u bračnim sporovima i u stvarima povezanima s roditeljskom odgovornošću te o stavljanju izvan snage Uredbe (EZ) br. 1347/2000(2).
2.        Zahtjev je podnesen u okviru spora između Stefana Liberata i Luminite Luise Grigorescu u pogledu priznavanja talijanskih sudova sudske odluke koju su donijeli rumunjski sudovi koja se odnosi na bračnu vezu, roditeljsku odgovornost i obveze uzdržavanja.
3.        U ovom se predmetu pruža prilika Sudu da pojasni može li činjenica da je sud pred kojim je postupak započeo kasnije povrijedio pravila o litispendenciji biti razlog nepriznavanja odluke koju je taj sud donio.
4.        Nakon analize predložit ću da se, u skladu s presudom od 19. studenoga 2015., P(3), najprije ocijeni da članak 35. stavak 3.
Uredbe Vijeća (EZ) br. 44/2001(4) od 22. prosinca 2000. o nadležnosti, priznavanju i izvršenju sudskih odluka u građanskim i trgovačkim stvarima(5) i članak 24.
Uredbe br. 2201/2003 treba tumačiti na način da zabranjuju to da povreda pravilâ o litispendenciji iz članka 27.
Uredbe br. 44/2001 i članka 19.
Uredbe br. 2201/2003, koju je počinio sud pred kojim je postupak započeo kasnije, bude razlog za nepriznavanje sudske odluke koju je donio taj sud, zbog toga što je u suprotnosti s javnim poretkom države članice u kojoj se zahtijeva priznavanje.
I.      Pravni okvir
A.      Pravo Unije
1.      Uredba br. 44/2001
5.        Člankom 5. stavkom 2.
Uredbe (EZ) br. 44/2001 određuje se:
2.      u stvarima koji se odnose na obvezu uzdržavanja, pred sudovima u mjestu u kojemu osoba s pravom na uzdržavanje ima domicil ili uobičajeno boravište ili, ako je riječ o postupku povezanim s postupkom koji se odnosi na status osobe, pred sudom koji je, prema pravu tog suda, nadležan za takve postupke, osim ako se nadležnost temelji isključivo na državljanstvu neke od stranaka.”
6.        Članak 27. te uredbe glasi kako slijedi:
„1.      Ako se pred sudovima različitih država članica vode postupci o istom predmetu u kojima sudjeluju iste stranke, svi sudovi osim onog pred kojim je prvo započet postupak zastaju sa postupcima, po službenoj dužnosti, sve dok se ne utvrdi nadležnost suda koji je prvi započeo postupak.
2.      Nakon što se utvrdi nadležnost suda koji je prvi započeo postupak, svi ostali sudovi proglašavaju se nenadležnima u korist tog suda.”
7.        Člankom 28. navedene uredbe određuje se:
„1.      Ako se pred sudovima različitih država članica vode povezani postupci, s postupkom mogu zastati svi sudovi osim onog pred kojim je započet prvi postupak.
2.      Ako je riječ o prvostupanjskim postupcima, svi sudovi osim suda pred kojim je pokrenut prvi postupak mogu, na zahtjev jedne od stranaka, izjaviti da nisu nadležni ako sud pred kojim je pokrenut prvi postupak ima nadležnost nad stvarima o kojima je riječ i ako njegovo pravo omogućava spajanje postupaka.
3.      Za potrebe ovog članka, postupci se smatraju povezanima ako među njima postoji toliko bliska veza da postoji interes da se odvijaju zajedno i da bude donesena jedna sudska odluka, kako bi se izbjegla opasnost donošenja nepomirljivih sudskih odluka zbog vođenja odvojenih postupaka.”
8.        Člankom 34. te uredbe predviđa se:
„Sudska odluka se ne priznaje:
1.      ako bi takvo priznavanje bilo u očitoj suprotnosti s javnim poretkom u državi članici u kojoj se traži priznanje;
3.      ako je nepomirljiva sa sudskom odlukom donesenom u sporu između istih stranaka u državi članici u kojoj se zahtijeva priznanje;
4.      ako je nepomirljiva s prethodno donesenom sudskom odlukom u drugoj državi članici ili u trećoj zemlji, a radi se o istom predmetu između istih stranaka, pod uvjetom da prethodno donesena sudska odluka ispunjava uvjete potrebne za njezino priznavanje u državi članici u kojoj se zahtijeva priznavanje.”
9.        U članku 35.
Uredbe br. 44/2001 navodi se:
„1.      Nadalje, sudska se odluka ne priznaje ako nisu poštovane odredbe odjeljaka 3., 4. ili 6. poglavlja II., ili u slučaju iz članka 72.
2.      Pri provjeri osnova za nadležnost iz prethodnog stavka, sud ili tijelo kojemu se podnosi zahtjev za priznavanje vezan je utvrđenim činjeničnim stanjem na osnovi kojega je sud države članice u kojoj je sudska odluka donesena utemeljio svoju nadležnost.
3.      Prema odredbama stavka 1., ne može se provjeravati nadležnost suda države članice u kojoj je donesena sudska odluka.
Ispitivanje javnog poretka iz članka 34. točke 1. ne smije se primijeniti na pravila o nadležnosti.”
2.      Uredba br. 2201/2003
10.      U uvodnim izjavama 11., 12., 21. i 33.
Uredbe br. 2201/2003 navodi se:
„(11)      Obveza uzdržavanja isključena je iz područja primjene ove Uredbe, budući da je već obuhvaćena Uredbom Vijeća br. 44/2001.
Sudovi nadležni u skladu s odredbama ove Uredbe stoga će imati opću nadležnost za odlučivanje o obvezi uzdržavanja, primjenom članka 5.
[stavka] 2.
Uredbe Vijeća br. 44/2001.
(12)      Nadležnost u predmetima povezanim s roditeljskom odgovornošću, utvrđena ovom Uredbom, temelji se u svjetlu zaštite interesa djeteta, posebno na kriteriju blizine.
To znači da bi u prvome redu trebala biti nadležna država članica u kojoj dijete ima uobičajeno boravište, osim u određenim slučajevima mijenjanja djetetova boravišta ili u skladu sa sporazumom između nositelja roditeljske odgovornosti.
(33)      Ova Uredba priznaje temeljna prava i poštuje načela Povelje o temeljnim pravima Europske unije.
Ona posebno nastoji osigurati poštovanje temeljnih prava djeteta, opisanih u članku 24.
Povelje o temeljnim pravima Europske unije […]”
11.      U stavcima 1. i 2. članka 12. te uredbe, naslovljenog „Prorogacija nadležnosti”, određuje se:
„1.      Sudovi države članice, nadležni prema odredbama članka 3. za rješavanje zahtjeva za razvod, zakonsku rastavu ili poništaj braka, nadležni su i za sve predmete koji se odnose na roditeljsku odgovornost povezanu s takvim zahtjevom ako:
(a)      barem jedan od bračnih drugova ima roditeljsku odgovornost prema djetetu;
(b)      ako su bračni drugovi i nositelji roditeljske odgovornosti izričito ili na neki drugi nedvosmisleni način prihvatili nadležnost sudova u trenutku pokretanja postupka pred sudom te ako je to u interesu djeteta.
2.      Nadležnost dodijeljena u stavku 1. prestaje kada:
(a)      sudska odluka kojom se dopušta ili odbija razvod, zakonska rastava ili poništaj braka postane pravomoćna;
(b)      u onim predmetima u kojima je postupak koji se odnosi na roditeljsku odgovornost na dan iz točke (a) još u tijeku, sudska odluka u tome postupku postane pravomoćna;
12.      Člankom 17. navedene uredbe, naslovljenim „Razmatranje nadležnosti”, određuje se:
„Ako je pokrenut postupak pred sudom države članice u predmetu za koji taj sud nije nadležan prema odredbama ove Uredbe, nego je za njega nadležan sud druge države članice, taj sud se, po službenoj dužnosti, proglašava nenadležnim.”
13.      Člankom 19. te uredbe, naslovljenim „Litispendencija i paralelni postupci”, predviđa se:
„1.      Ako je postupak koji se odnosi na razvod, zakonsku rastavu ili poništaj braka između istih stranaka pokrenut pred sudovima različitih država članica, sud pred kojim je postupak započeo kasnije s njim zastaje, po službenoj dužnosti, dok se ne utvrdi nadležnost suda pred kojim je postupak započeo ranije.
2.      Ako je postupak koji se odnosi na roditeljsku odgovornost u vezi s istim djetetom i o istom predmetu pokrenut pred sudovima različitih država članica, sud pred kojim je postupak započeo kasnije s njim zastaje, po službenoj dužnosti, dok se ne utvrdi nadležnost suda pred kojim je postupak započeo ranije.
3.      Ako je utvrđena nadležnost suda pred kojim je postupak započeo ranije, sud pred kojim je postupak započeo kasnije proglašava se nenadležnim u korist prvog suda.
U tom slučaju, stranka koja je pokrenula odgovarajući postupak pred drugim sudom može pokrenuti postupak pred prvim sudom.”
14.      U članku 21.
Uredbe br. 2201/2003, naslovljenom „Priznavanje sudske odluke”, u stavcima 1. i 4. navodi se:
„1.      Sudska odluka donesena u državi članici priznaje se u drugim državama članicama bez potrebe bilo kakvog posebnog postupka.
4.      Ako je priznavanje sudske odluke pred sudom neke države članice postavljeno kao prethodno pitanje, o njemu odlučuje taj sud.”
15.      Člankom 22. te uredbe, naslovljenim „Razlozi nepriznavanja sudskih odluka koje se odnose na razvod, zakonsku rastavu ili poništaj braka”, određuje se:
Sudska odluka koja se odnosi na razvod, zakonsku rastavu ili poništaj braka ne priznaje se:
(a)      ako je takvo priznavanje očito u suprotnosti s javnim redom u državi članici u kojoj se zahtijeva priznavanje;
(c)      ako je nepomirljiva sa sudskom odlukom donesenom u postupku između istih stranaka u državi članici u kojoj se zahtijeva priznavanje;
16.      Članak 23. navedene uredbe, naslovljen „Razlozi nepriznavanja sudskih odluka koje se odnose na roditeljsku odgovornost”, glasi kako slijedi:
„Sudska odluka koja se odnosi na roditeljsku odgovornost ne priznaje se:
17.      Člankom 24. te uredbe, naslovljenim „Zabrana preispitivanja nadležnosti suda podrijetla”, određuje se:
„Nadležnost suda države članice podrijetla ne može se preispitivati.
Ispitivanje javnog reda iz članaka 22. stavka (a) i članka 23. stavka (a) ne može se primjenjivati na propise koji se odnose na nadležnost iz članaka 3. do 14.”
B.      Talijansko pravo
18.      Članak 150. codice civile (Građanski zakonik), naslovljen „Zakonska rastava” određuje:
„Zakonska rastava bračnih drugova moguća je.
Rastava može biti sudska ili sporazumna.
Samo bračni drugovi mogu tražiti sudsku rastavu ili odobrenje sporazumne rastave.”
19.      Članak 151.
Građanskog zakonika, naslovljen „Sudska rastava”, predviđa:
„Rastava se može zatražiti ako se iznesu, čak i neovisno o želji jednog od bračnih drugova ili oba bračna duga, činjenice zbog kojih je nastavak zajedničkog života postao nemoguć ili koje teško štete odgoju djece.
Proglašavanjem rastave, ako su ispunjeni uvjeti i ako je podnesen zahtjev u tom smislu, sud proglašava rastavu zbog krivnje jednog od bračnih drugova, s obzirom na njegovo ponašanje koje je u suprotnosti s dužnostima koje proizlaze iz braka.”
20.      Sud koji je uputio zahtjev pojasnio je da, u svrhu konačnog raskida bračne veze (razvod), odredba primjenjiva ratione temporis jest članak 3. prvi stavak točka 2. podtočka (b) legge n.
898 (Disciplina dei casi di scioglimento del matrimonio) (Zakon br. 898 (Uređenje slučajeva raskida braka))(6) od 1. prosinca 1970., koji je formuliran na sljedeći način:
„Raskid ili prestanak građanskih učinaka braka može zatražiti jedan od bračnih drugova:
2.      u slučaju u kojem je:
(b)      zakonska rastava bračnih drugova proglašena presudom koja je postala pravomoćna ili je odobrena sporazumna rastava, ili je došlo do de facto rastave, ako se de facto rastava dogodila barem dvije godine prije 18. prosinca 1970.
U svim tim slučajevima zahtjev za raskid ili prestanak građanskih učinaka braka podložan je uvjetu da je rastava neprekinuto trajala barem tri godine od pojavljivanja bračnih drugova pred predsjednikom suda u okviru postupka zakonske rastave, uključujući ako je sudski postupak postao sporazuman.”
21.      Sud koji je uputio zahtjev dodaje da su roditeljska odgovornost i obveza uzdržavanja djeteta uređeni na isti način u slučaju rastave i razvoda člancima 337.a do 337.g Građanskog zakonika.
II.    Činjenice u glavnom postupku i prethodna pitanja
22.      S. Liberato i L. L. Grigorescu vjenčali su se 22. listopada 2005. u Rimu (Italija) te su živjeli zajedno u toj državi članici do rođenja njihova djeteta, 20. veljače 2006.
Bračni odnos postupno se pogoršavao.
23.      Zahtjevom od 22. svibnja 2007.
S. Liberato pokrenuo je postupak pred Tribunaleom di Teramo (Sud u Teramu, Italija) radi zakonske rastave i skrbi nad djetetom.
L. L. Grigorescu bila je stranka u postupku te je zatražila da se rastava proglasi zbog krivnje njezina bračnog druga, da joj se dodijeli isključiva skrb nad djetetom i da se odredi da otac sudjeluje u troškovima njegova uzdržavanja.
25.      Iako je u Italiji postupak u pogledu roditeljske odgovornosti i dalje bio u tijeku, L. L. Grigorescu pokrenula je 30. rujna 2009. postupak pred Judecătoriom București (Prvostupanjski sud u Bukureštu, Rumunjska) te je zatražila razvod, isključivu skrb nad djetetom i očevo sudjelovanje u njegovu uzdržavanju.
26.      U okviru tog kontradiktornog postupka u pogledu S. Liberata, on je najprije istaknuo prigovor litispendencije zbog tog što je postupak za rastavu prvo bio pokrenut u Italiji.
Međutim, presudom od 31. svibnja 2010., Judecătoria București (Prvostupanjski sud u Bukureštu) proglasio je raskid bračne veze, dodijelio majci skrb nad djetetom i utvrdio raspored kontakata djeteta s ocem i iznos uzdržavanja koji on treba plaćati u korist djeteta.
27.      Ta je presuda postala pravomoćna nakon presude Curtea de Apela București (Žalbeni sud u Bukureštu) od 12. lipnja 2013. kojom je potvrđena presuda Tribunalula București (Okružni sud u Bukureštu, Rumunjska) od 3. prosinca 2012. o odbijanju žalbe koju je protiv presude od 31. svibnja 2010. podnio S. Liberato.
28.      Naposljetku, postupak rastave u Italiji okončan je presudom Tribunale di Teramo (Sud u Teramu) od 8. srpnja 2013.
Navedeni je sud utvrdio i raspored kontakata djeteta s majkom u Italiji, pod nadzorom socijalne službe i državnog odvjetnika te je naložio da majka sudjeluje u uzdržavanju djeteta.
29.      Tribunale di Teramo (Sud u Teramu) odbio je podredni zahtjev kojim je L. L. Grigorescu zatražila da se u Italiji prizna odluka o razvodu koju je 3. prosinca 2012. donio Tribunalul București (Okružni sud u Bukureštu), na temelju Uredbe br. 2201/2003.
Tribunale di Teramo (sud u Teramu) napomenuo je da je postupak razvoda pokrenut u Rumunjskoj 2009. nakon postupka zakonske rastave pokrenutog 2007. u Italiji, te da je Tribunalul București (Okružni sud u Bukureštu) povrijedio članak 19.
Uredbe br. 2201/2003 time što nije prekinuo postupak.
30.      L. L. Grigorescu podnijela je žalbu na tu presudu i podredni zahtjev za priznavanje presude Curtea de Apela București (Žalbeni sud u Bukureštu) od 12. lipnja 2013. koji je odbio prigovor litispendencije zbog toga što, prema tvrdnji suda koji je uputio zahtjev, nije riječ o istim predmetima u skladu s rumunjskim postupovnim pravom(9).
Presudom od 31. ožujka 2014., Corte d’appello di L’Aquila (Žalbeni sud u L’Aquili, Italija) preinačio je presudu donesenu u prvom stupnju te je prihvatio prigovor pravomoćnosti stečene na temelju odluke o razvodu koju su donijeli rumunjski sudovi, a koja se također odnosila na skrb nad djetetom i sudjelovanje u njegovu uzdržavanju.
31.      S. Liberato podnio je žalbu u kasacijskom postupku protiv te presude Corte d’appella di L’Aquila (Žalbeni sud u L’Aquili).
U postupku za zakonsku rastavu pokrenutom u Italiji izneseni su isti zahtjevi, osim u pogledu zahtjeva koji se odnosi na bračnu vezu, koji nije isti jer se talijanskim pravnim poretkom zahtijeva da se prije razvoda utvrdi da su ispunjeni uvjeti za zakonsku rastavu između bračnih drugova, koji su utvrđeni zakonom.
33.      Taj sud najprije iznosi da ne postoje razlozi na temelju članka 22. točke (c) Uredbe br. 2201/2003, članka 23. točke (e) te uredbe ili članka 34. stavka 4.
Uredbe br. 44/2001 kojima se sprječava priznavanje rumunjske odluke u pogledu bračnog statusa, roditeljske odgovornosti i obveze uzdržavanja.
34.      Prema mišljenju navedenog suda, potom valja ispitati jesu li sudovi države članice u kojoj je donesena odluka čije se priznavanje traži povrijedili mjerodavne odredbe koje se odnose na litispendenciju u pravu Unije, odnosno članak 19.
Uredbe br. 2201/2003 i članak 27.
Uredbe br. 44/2001, te ako su obje te odredbe povrijeđene, može li se ta povreda smatrati razlogom koji sprječava priznavanje zbog očite suprotnosti odluke s javnim poretkom.
35.      Sud koji je uputio zahtjev naglašava da je litispendencija u pravu Unije izraz načela iz kojeg proizlazi sustav povjerenja i suradnje na kojem se temelji protok sudskih odluka među državama članicama.
Litispendencija se temelji na tri načela, odnosno na autonomiji tog pojma, na zabrani sudu pred kojim je postupak započeo kasnije da preispituje nadležnost suda pred kojim je postupak započeo ranije i na vremenskoj prednosti tog suda koju mora poštovati sud pred kojim je postupak započeo kasnije.
36.      Sud koji je uputio zahtjev ističe da je prigovor litispendencije koji je istaknuo S. Liberato u svakoj fazi rumunjskog postupka i osobito pred Curtea de Apelom București (Žalbeni sud u Bukureštu, Rumunjska) bio odbijen na temelju potpune istovjetnosti osnove, predmeta i stranaka primjenom, s jedne strane, rumunjskog nacionalnog postupovnog pravila o litispendenciji i, s druge strane, pojma „litispendencija” u pravu Unije iz članka 19. stavka 1.
Uredbe br. 2201/2003.
Iz toga zaključuje da su rumunjski sudovi povrijedili tekst članka 19. stavka 1.
Uredbe br. 2201/2003 kojim se izjednačavaju zahtjevi za zakonsku rastavu, razvod i poništaj braka i koji, prema tome, ne zahtijeva istovjetnost osnove i predmeta.
37.      Što se tiče odluke koja se odnosi na obvezu uzdržavanja djeteta, sud koji je uputio zahtjev ističe da je ona uzročno podložna odluci o roditeljskoj odgovornosti te se od nje ne može odvojiti ni s logičkog ni pravnog aspekta, uzimajući u obzir da ovisi o glavnoj sudskoj odluci.
Smatra da su ispunjeni uvjeti iz članka 28.
Uredbe br. 44/2001, u vezi s člankom 3.
Uredbe Vijeća (EZ) br. 4/2009 od 18. prosinca 2008. o nadležnosti, mjerodavnom pravu, priznavanju i izvršenju sudskih odluka te suradnji u stvarima koje se odnose na obvezu uzdržavanja(10), čak i ako ta odredba nije izravno primjenjiva(11).
38.      Prema mišljenju suda koji je uputio zahtjev, konačnu rumunjsku odluku čije se priznavanje traži donio je sud koji nije mogao odlučivati o sporu jer je pred njim postupak započeo kasnije.
39.      Sud koji je uputio zahtjev smatra da se ta povreda odnosi ne samo na primjenu kriterija za dodjeljivanje sudske nadležnosti među državama članicama, nego i na – s obzirom na funkciju litispendencije u sustavu automatskog priznavanja i izvršenja sudskih odluka u državama članicama – provedbu načela javnog poretka u postupovnom smislu u pravu Unije, koji se održava zakonitim protokom sudskih odluka unutar Unije.
Načelo vremenske prednosti, na kojem se temelji postupovno pravilo u skladu s kojim se ističe litispendencija, ima temeljnu važnost u okviru postupovnog prava Unije jer se njime izbjegava pokretanje sudskih postupaka kojima se isključivo nastoji osporavati ishod postupka u slučaju neslaganja s odlukama o meritumu koje je već donio nadležni sud pred kojim je postupak započeo ranije, a čija je nadležnost u ovom slučaju nedvojbeno prihvaćena.
40.      Taj sud tvrdi i da se u članku 24.
Uredbe br. 2201/2003, kojim se zabranjuje preispitivanje nadležnosti suda podrijetla, upućuje na pravila o nadležnosti iz članaka 3. do 14. te uredbe, a ne na članak 19. navedene uredbe.
41.      U tim je okolnostima Corte suprema di cassazione (Vrhovni kasacijski sud) odlučio prekinuti postupak i uputiti Sudu sljedeća prethodna pitanja:
„1.      Utječe li povreda pravilâ o litispendenciji iz članka 19. stavaka 2. i 3.
Uredbe Vijeća (EZ) br. 2201/2003 samo na utvrđivanje sudske nadležnosti, pa se posljedično primjenjuje njezin članak 24., ili je naprotiv spomenuta povreda prepreka tomu da se odluka donesena u državi članici pred čijim je sudom postupak započeo kasnije prizna u državi članici pred čijim je sudom postupak započeo ranije, iz razloga javnog poretka u postupovnom smislu, uzimajući u obzir činjenicu da taj članak 24. upućuje samo na pravila o sudskoj nadležnosti iz članaka 3. do 14.
Uredbe br. 2201/2003, a ne i na njezin članak 19.?
2.      Protivi li se tumačenje članka 19.
Uredbe br. 2201/2003, prema kojem je on samo kriterij za utvrđivanje sudske nadležnosti, pojmu ‚litispendencija’ iz prava Europske unije kao i funkciji i svrsi te odredbe, namijenjene propisivanju skupa kogentnih pravila javnog poretka u postupovnom smislu kojima se jamči stvaranje zajedničkog prostora obilježenog povjerenjem i uzajamnom lojalnošću u postupovnom smislu među državama članicama, u kojem se mogu primjenjivati automatsko priznavanje i slobodni protok sudskih odluka?”
III. Moja analiza
42.      Za određivanje posljedica nepoštovanja pravilâ o litispendenciji, u okolnostima iz glavnog predmeta, potrebno je prethodno pojasniti sve odredbe koje treba tumačiti, kao i uvjete provedbe mehanizma litispendencije.
A.      Uvodne napomene
1.      Preoblikovanje prethodnih pitanja
43.      Valja istaknuti da sud koji je uputio zahtjev svoje pitanje postavlja samo u pogledu Uredbe br. 2201/2003 iako iz odluke kojom se upućuje zahtjev za prethodnu odluku proizlazi da se glavni predmet ne odnosi samo na roditeljsku odgovornost, nego i na obvezu uzdržavanja, koja nije obuhvaćena navedenom uredbom(12).
44.      Slijedom toga, valja preoblikovati upućena pitanja tako da se odnose na članak 5. stavak 2.
Uredbe br. 44/2001 koji je primjenjiv jer su postupci pokrenuti prije 18. lipnja 2011.(13).
45.      Valja smatrati i da sud koji je uputio zahtjev svojim dvama prethodnim pitanjima, koja valja ispitati zajedno, u biti pita mogu li se članak 35. stavak 3.
Uredbe br. 44/2001 i članak 24.
Uredbe br. 2201/2003 tumačiti na način da zabranjuju to da povreda pravilâ o litispendenciji iz članka 27.
Uredbe br. 44/2001 i članka 19.
Uredbe br. 2201/2003, koju je počinio sud pred kojim je postupak započeo kasnije, može biti razlog za nepriznavanje sudske odluke koju je donio taj sud, zbog toga što je u suprotnosti s javnim poretkom države članice u kojoj se zahtijeva priznavanje, koji sadržava postupovna pravila koja se smatraju ključnima u pravnom poretku Unije.
2.      Istovjetnost mehanizma predviđenog uredbama br. 44/2001 i br. 2201/2003 u slučaju litispendencije
46.      Tim se dvama uredbama obvezuje sud pred kojim je postupak započeo kasnije da se proglasi nenadležnim u slučaju litispendencije(14).
Sud je utvrdio da je „članak 19.
Uredbe br. 2201/2003 [(15)] sastavljen od sličnih izraza poput onih u članku 27. Uredbe br. 44/2001, koji je zamijenio članak 21.
[K]onvencije[(16)], i uspostavlja istovjetan mehanizam postupanja u slučajevima višestruke litispendencije poput onog koji je predviđen u potonjim dvjema odredbama.
Stoga valja voditi računa o razmatranjima Suda u pogledu tih dviju odredaba”(17).
3.      Mehanizam uspostavljen u slučaju litispendencije i njegova svrha
47.      Kao što je Sud već naglasio, što se tiče Uredbe br. 2201/2003, „zakonodavac Unije odlučio [je] ustanoviti jasan i učinkovit mehanizam kako bi riješio slučajeve litispendencije (vidjeti po analogiji, kada je riječ o Uredbi br. 44/2001, presudu Cartier parfums‑lunettes i Axa Corporate Solutions assurances, C‑1/13, EU:C:2014:109, t. 40.)”(18).
48.      Taj mehanizam, koji se „temelji […] na kronološkom redoslijedu prema kojem je pred tim sudovima postupak pokrenut”(19), podrazumijeva da sud pred kojim je postupak započeo kasnije po službenoj dužnosti zastaje s postupkom dok se ne utvrdi nadležnost suda pred kojim je postupak započeo ranije.
49.      Sud je pojasnio da je „za utvrđenje nadležnosti suda koji je prvi započeo postupak u smislu članka 19. stavka 1.
[Uredbe br. 2201/2003] dovoljno da se sud koji je prvi započeo postupak nije po službenoj dužnosti proglasio nenadležnim i da nijedna od stranaka nije osporila tu nadležnost prije ili do trenutka zauzimanja stajališta, što se prema nacionalnom postupovnom pravu smatra prvom obranom u pogledu glavne stvari pred tim sudom (vidjeti po analogiji presudu Cartier parfums‑lunettes i Axa Corporate Solutions assurances, C‑1/13, EU:C:2014:109, t. 44.)”(20).
50.      Konkretnije, kao što je Sud naveo, „[u] skladu s mogućnostima predviđenim nacionalnim pravom, sud pred kojim je postupak započeo kasnije može, ako su oba spora između istih stranaka, tražiti informacije od stranke koja ističe prigovor litispendencije o postojanju navodnog spora i sadržaju zahtjeva.
Konačno, sud pred kojim je postupak započeo kasnije može se obratiti središnjem tijelu svoje države članice”(21).
51.      Obvezujuća priroda pravila o litispendenciji iz članka 19.
Uredbe br. 2201/2003(22) opravdana je njihovom svrhom.
Sud je istaknuo da je „cilj tih pravila da se izbjegnu paralelni postupci pred sudovima različitih država članica i proturječne odluke do kojih u tom slučaju može doći”(23).
52.      Ta su pravila dio provedbe načela automatskog priznavanja sudskih odluka donesenih u državama članicama, koje se temelji na načelu uzajamnog povjerenja.
4.      Uvjeti litispendencije i njihova primjena u glavnom postupku
53.      Prema ustaljenog sudskoj praksi Suda, pojmove upotrijebljene za određivanje situacije litispendencije, osobito u uredbama br. 44/2001 i 2201/2003, treba smatrati autonomnima.
54.      Stoga, u stvarima povezanim s roditeljskom odgovornošću, Sud je izričito podsjetio na to načelo pri čemu se oslonio na ciljeve koji se nastoje postići Uredbom br. 2201/2003 i „okolnost da se u tekstu članka 19. stavka 2. te uredbe, umjesto upućivanja na pojam ‚litispendencija’ kako je upotrijebljen u različitim nacionalnim pravnim poredcima država članica, navodi nekoliko materijalnih uvjeta kao elemente definicije”(24).
55.      U području zahtjeva povezanim s bračnom vezom, iz članka 19. stavka 1.
Uredbe br. 2201/2003, u usporedbi s njegovim stavkom 2., proizlazi da se jedini uvjet, koji treba ispitati kako bi se odredilo postojanje paralelnog postupka, odnosi na stranke.
Sud je imalo priliku to izričito istaknuti u presudi od 6. listopada 2015., A(25).
Tako je odlučio da „o problemu višestruke litispendencije može biti riječ ako su pokrenuti […] pred dvama sudovima različitih država članica […] postupak zakonske rastave, s jedne strane, i postupak razvoda, s druge strane, ili pak ako su pred obama sudovima pokrenuti postupci razvoda”(26).
57.      Isto vrijedi i u stvarima koje se odnose na uzdržavanje ako je zahtjev „poveza[n] s postupkom koji se odnosi na status osobe” u skladu s člankom 5. stavkom 2.
Uredbe br. 44/2001.
58.      Nakon proglašenja razvoda, podložno članku 12. stavku 2. točki (b) Uredbe br. 2201/2003, zahtijeva se uvjet istovjetnosti predmeta i osnove u stvarima povezanim s roditeljskom odgovornošću u skladu s člankom 19. stavkom 2. te uredbe(28).
Što se tiče zahtjeva koji se odnosi na obvezu uzdržavanja, pravila o litispendenciji iz članka 27.
Uredbe br. 44/2001 koja su primjenjiva u ovom slučaju zahtijevaju da se provjeri istovjetnost predmeta, osnove i stranaka.
59.      K tomu, valja napomenuti da prednost koja se daje sudu pred kojim je postupak započeo ranije traje dok god se ne proglasi nenadležnim nakon što je obvezno razmotrio svoju nadležnost u skladu s člankom 17.
Uredbe br. 2201/2003(29), u svakoj fazi postupka(30).
60.      Stoga je u glavnom predmetu, od pokretanja postupka pred rumunjskim sudom, taj sud istodobno trebao provesti mehanizam predviđen u slučaju litispendencije za odluku o rastavi, kao i za njezine posljedice u pogledu djeteta koje je boravilo u Rumunjskoj, zbog prorogacije nadležnosti talijanskog suda(31).
61.      Međutim, iz presude Curtea de Apela București (Žalbeni sud u Bukureštu) od 12. lipnja 2013. proizlazi da je rumunjski sud pogrešno primijenio pravo Unije(32) time što je odbio prigovor litispendencije koji je istaknuo S. Liberato i koji se temelji na zahtjevima koji se odnose na bračnu vezu.
Naime, najprije je uputio na rumunjsko nacionalno pravo kojim se utvrđuju uvjeti litispendencije i pravomoćnosti kako bi zatim zaključio da „[i]z teksta članka 19.
[Uredbe br. 2201/2003], u kojem se zasebno navode tri slučaja litispendencije, odnosno „postupak koji se odnosi na razvod, zakonsku rastavu ili poništaj braka između istih stranaka”, jasno proizlazi da dva paralelna zahtjeva trebaju imati zajednički samo jedan od tri predmeta, a ne dva različita predmeta među onima koji su izričito i taksativno navedeni u tekstu.
[U] ovom slučaju, svaki od dva zahtjeva ima različit predmet, odnosno rastavu u Italiji i razvod u Rumunjskoj, čime se isključuje primjena članka 19.
Uredbe br. 2201/2003.
Žalbeni sud pravilno je utvrdio da se u rumunjskom sustavu zanemaruje institut rastave.
Stoga je očito da se ne može postojati „istovjetnost” s takvim zahtjevom podnesenim sudovima druge države članice.
Čak i kad bi institut bio poznat, valja podsjetiti da ne postoji istovjetnost između razvoda i rastave”.
62.      Osim toga, valja napomenuti da se prigovor litispendencije koji je istaknuo S. Liberato u svim fazama postupka temeljio na toj prorogaciji nadležnosti povezanoj sa zahtjevom za zakonsku rastavu, a ne na pravilima primjenjivim u stvarima povezanim s roditeljskom odgovornošću ili uzdržavanjem.
63.      U tom se pogledu može istaknuti da je, nakon što je talijanski sud 19. siječnja 2012. donio odluku o bračnoj vezi(33), pitanje litispendencije postalo znatno teže analizirati(34).
Naime, to se pitanje moglo postaviti u stvarima povezanim s roditeljskom odgovornošću samo ako je provjera nadležnosti tog suda bila pozitivna.
Smatram da to jedino može biti posljedica tumačenja odredbi članka 12. stavka 2. točke (b) Uredbe br. 2201/2003(35), koje, prema mojem mišljenju, treba biti povezano sa zaštitom interesa djeteta kojim se, uz suglasnost majke, opravdala prorogacija nadležnosti na početku postupka(36).
64.      Budući da te uvjete treba ispuniti kako bi se opravdala nadležnost talijanskog suda za odlučivanje, podredno, o priznavanju rumunjske sudske odluke na temelju koje prestaje litispendencija, na sudu koji je uputio zahtjev je da osigura da su ti uvjeti provjereni(37).
65.      S obzirom na sva ta razmatranja, sada valja pojasniti do kojih posljedica može doći zbog nepoštovanja pravila o litispendenciji s obzirom na okolnosti glavnog predmeta.
B.      Posljedice nepoštovanja pravila o litispendenciji
66.      Valja najprije istaknuti posebne okolnosti glavnog predmeta.
Naime, sud pred kojim je postupak započeo ranije i pred kojim su u tijeku isti postupci između istih stranaka(38), treba odlučiti o podrednom zahtjevu o priznavanju konačne sudske odluke koju je donio sud pred kojim je postupak započeo kasnije.
67.      Slijedom navedenog, iz tog jednog razloga, odluka Suda u predmetu u kojem je donesena presuda od 22. prosinca 2010., Mercredi(39) – prema kojoj u slučaju litispendencije sudska odluka u stvarima povezanim s roditeljskom odgovornošću koju je donio sud pred kojim je postupak započeo kasnije, protivno obvezi da se zastane s postupkom(40), „ne utječe” na sudsku odluku koju treba donijeti sud pred kojim je postupak započeo ranije(41) – ne može se prenijeti na glavni predmet, suprotno onomu što tvrdi Europska komisija.
Naime, Sud je u točki 67. presude od 22. prosinca 2010., Mercredi(42) istaknuo da sporna sudska odluka koju je donio sud pred kojim je postupak započeo kasnije nije konačna.
Usto, nesigurnost boravišta djeteta i preklapanje postupka kojim se nastoji ishoditi povratak djeteta također opravdavaju posebno rješenje utvrđeno u tom predmetu.
68.      Nadalje, u glavnom predmetu, pitanje povrede pravilâ o litispendenciji treba ispitati s obzirom na razloge nepriznavanja iz uredbi br. 2201/2003 i br. 44/2001.
69.      U okviru postupka koji je u tijeku, koji se više ne odnosi na rastavu(43), sud koji je uputio zahtjev pravilno je utvrdio da, među razlozima nepriznavanja predviđenima u Uredbi br. 2201/2003, samo kriterij koji se odnosi na to da je priznavanje sudske odluke donesene u stvarima povezanim s roditeljskom odgovornošću očito u suprotnosti s javnim redom u državi članici u kojoj se zahtijeva priznavanje(44), koji se nalazi u članku 23. točki (a) Uredbe br. 2201/2003, treba analizirati u vezi s člankom 24. te uredbe.
Naime, tim se člankom isključuje primjena kriterija javnog poretka na pravila o nadležnosti iz članaka 3. do 14. navedene uredbe.
70.      Sud je već ispitao takvo pitanje u presudi P.
71.      Razlika između okolnosti o kojima je riječ u tom predmetu(45) u odnosu na okolnosti glavnog predmeta ne čini mi se nepremostiva zato što se, s jedne strane, odluka Suda odnosi na povezanost pravila o nadležnosti ili na usklađivanje usporednih postupaka s pravilima kojima se dopušta odbijanje priznavanja sudskih odluka donesenih u državi članici i zato što se, s druge strane, temelji na općim načelima koja su gotovo jednako preuzeta iz presude od 16. srpnja 2015., Diageo Brands(46).
72.      U presudi P, Sud je izrazio želju da zadrži jednako strogo poimanje razloga na temelju kojih se može protiviti priznavanju sudske odluke, pri čemu je uputio na poimanje utvrđeno u slučaju primjene Uredbe br. 44/2001, kojim se, prikladno za glavni predmet, na temelju dvije primjenjive uredbe, opravdano smatra da ta odluka treba biti osnova za odgovor na prethodna pitanja suda koji je uputio zahtjev.
73.      Sud je podsjetio, s jedne strane, da se, „sukladno uvodnoj izjavi 21.
[U]redbe [br. 2201/2003], ista temelji na konceptu prema kojem se priznavanje i izvršenje sudskih odluka donesenih u nekoj državi članici mora temeljiti na načelu uzajamnog povjerenja, a razlozi nepriznavanja trebaju biti svedeni na najmanju moguću mjeru”(47) i, s druge strane, da, „[u] tom sustavu, članak 23.
Uredbe br. 2201/2003 u kojem su navedeni razlozi na temelju kojih je moguće protiviti se priznanju sudske odluke koja se odnosi na roditeljsku odgovornost, treba strogo tumačiti jer predstavlja zapreku ostvarenju jednog od temeljnih ciljeva te uredbe”(48).
74.      Ti ciljevi i ta načela opravdala su to što zakonodavac Unije u članku 24.
Uredbe br. 2201/2003 propisuje zabranu bilo kakvog preispitivanje nadležnosti suda države članice(49) te je njime „čak izričito propisano da članak 23. točka (a) te uredbe nije moguće koristiti kako bi se izvršilo takvo preispitivanje”(50), pri čemu upućuje na članke 3. do 14. te uredbe(51).
Ta osnova, od koje nije moguće izravno ili neizravno odstupiti, proizlazi i iz ujednačavanja pravila o nadležnosti i pretpostavke da je svaki sud prilikom pokretanja postupka pred njim pravilno provjerio tu nadležnost.
75.      Iz svih tih razloga, Sud je u presudi P proširio zabranu primjene kriterija utemeljenog na suprotnosti s javnim poretkom države članice u kojoj se zahtijeva priznavanje na članak 15.
Uredbe br. 2201/2003(52).
76.      Međutim, iako se članak 19. te uredbe, kao i taj članak 15., nalazi u poglavlju II. navedene uredbe, naslovljenom „Nadležnost”, njime se ne dopunjuju posebne odredbe o dodjeli nadležnosti unesene u odjeljke 1. i 2., uzimajući u obzir da se nalazi u odjeljku 3. koji se odnosi na „[z]ajedničke odredbe”.
77.      Međutim, smatram da rješenje iz presude P treba prenijeti.
Naime, kad sud pred kojim je postupak započeo ranije, koji odlučuje o podrednom zahtjevu za priznavanje, provjerava je li sud pred kojim je postupak započeo kasnije pravilno primijenio pravila o litispendenciji te stoga razloge iz kojih se nije proglasio nenadležnim, on preispituje provjeru koju je o njegovoj nadležnosti proveo taj sud.
Međutim, to mu je zabranjeno člankom 24.
Uredbe br. 2201/2003.
78.      Usto, zbog uvjeta provedbe pravila o nadležnosti, koji su prethodno izneseni, taj nadzor ne može se ograničiti na provjeru datuma pokretanja postupka.
Slijedom toga, ocjena ozbiljnosti nepoštovanja tih pravila u fazi priznavanja odluke može se također pokazati problematičnom.
Naime, moguće je zamisliti, posebno u području roditeljske odgovornosti i u slučaju prorogacije nadležnosti, da se, nakon razmjene između sudova, sud pred kojim je postupak započeo ranije proglasi nenadležnim osobito zbog kriterija nadležnosti, odnosno blizine mjestu boravišta djeteta i interesa djeteta(53).
79.      K tomu, kao što je Sud istaknuo u presudi P, „sud države u kojoj se traži priznanje ne može, a da ne dovede u pitanje svrhu Uredbe 2201/2003, odbiti priznanje odluke donesene u drugoj državi članici samo zbog toga što smatra da je u toj odluci pogrešno primijenjeno nacionalno pravo ili pravo Unije”(54).
Stoga mi se čini da je teško opravdati da se nepostojanje rješenja sukoba nadležnosti(55) u slučaju usporednih postupaka tretira strože nego nepostojanje provjere nadležnosti(56) ili pogreške počinjene tom prilikom, koje su izuzete od bilo kakvog preispitivanja u skladu s odredbama članka 24.
Uredbe br. 2201/2003 i nekoliko drugih europskih uredbi.
80.      Na temelju svih tih elemenata, bez obzira na to što se u članku 19.
Uredbe br. 2201/2003 izričito ne upućuje na njezin članak 24., zaključujem da taj članak treba tumačiti na način da se zabrana preispitivanja nadležnosti suda podrijetla koja se u njemu navodi primjenjuje i na slučaj povrede pravila o litispendenciji(57).
81.      Što se tiče zahtjeva za uzdržavanje, valja istaknuti da ne postoji nijedna poteškoća zbog teksta članka 35. stavka 3.
Uredbe br. 44/2001(58).
82.      S obzirom na sva ta razmatranja, predlažem Sudu da odluči da članak 35. stavak 3.
Uredbe br. 44/2001 i članak 24.
Uredbe br. 2201/2003 treba tumačiti na način da se njima zabranjuje da povreda pravila o litispendenciji, navedena u članku 27.
Uredbe br. 2201/2003, koju je počinio sud pred kojim je postupak započeo kasnije čini razlog za nepriznavanje sudske odluke koju je taj sud donio, na temelju suprotnosti s javnim poretkom države članice u kojoj se zahtijeva priznavanje.
83.      Radi sveobuhvatnosti želim pojasniti da se, ako treba priznati da se primjenjuje kriterij javnog poretka, i u presudi P utvrđuju granice koje treba ponovno potvrditi(59).
84.      Naime, ta se presuda temelji na načelima navedenim u više navrata prilikom tumačenja razloga za nepriznavanje koji se nalaze u nekoliko uredbi kojima se uređuje slobodan protok sudskih odluka(60), kao i na zahtjevu zakonodavca Unije da uzme u obzir „interes djeteta”(61), u slučaju odbijanja priznavanja sudske odluke donesene u području roditeljske odgovornosti, pri čemu zadržava na umu ustaljenu mogućnost da se da se izmjene sudske odluke u pogledu djeteta.
85.      Slijedom toga, valja ponovno odlučiti da „članak 23. točku (a) Uredbe br. 2201/2003 treba tumačiti na način da ta odredba, u slučaju kad u odnosu na interes djeteta ne postoji očita povreda pravnog pravila za koje se u pravnom poretku države članice smatra da ima ključni značaj ili prava koje je u tom pravnom poretku priznato kao temeljno pravo, ne omogućuje sudu te države članice, koji se smatra nadležnim za odlučivanje o skrbi nad djetetom, da odbije priznati odluku suda druge države članice koji je odlučio o skrbi nad tim djetetom”(62).
86.      Sud koji je uputio zahtjev smatra da povreda pravila o litispendenciji, zbog njihove uloge u sustavu automatskog priznavanja sudskih odluka unutar Unije, negativno utječe na načelo javnog poretka u postupovnom smislu kojim se jamči slobodan protok sudskih odluka.
87.      Međutim, ne može se utvrditi takva kvalifikacija jer ta pravila nisu važna u usporedbi s pravilima koje je utvrdio Sud kako bi smatrao da priznavanje sudske odluke negativno utječe na javni poredak Unije u postupovnom smislu(63).
Takva ocjena treba biti u skladu s prethodno iznesenim načelima, odnosno ograničenjem razloga za nepriznavanje iz članka 23.
Uredbe br. 2201/2003, iznimnom prirodom primjene klauzule o javnom redu i zabrani sudu države članice u kojoj se zahtijeva priznavanje da odbije priznavanje sudske odluke iz druge države članice samo zbog toga što smatra da je pravo Unije pogrešno primijenjeno.
88.      Potpuno sam svjestan utjecaja moje analize u dobro poznatom kontekstu instrumentalizacije pravila o litispendenciji, koja se potiče širokim rasponom nadležnosti koja se nudi Uredbom br. 2201/2003, posebno u slučaju pokretanja postupka pred sudom države članice čijim se zakonom ne omogućuje da se odmah zahtijeva razvod(64).
89.      Može se tvrditi i da, zbog vrlo širokog dosega rješenja, koje se ne može ograničiti na uredbe primjenjive u području obiteljskog prava, stupovi načela potpunog priznavanja sudskih odluka mogu biti ozbiljno potkopani nesankcioniranjem povrede obvezujućeg pravila koje se nalazi u brojnim europskim uredbama.
